---
layout: page
title: В съпричастност на стачкуващите от Столичен градски транспорт
permalink: /v-suprichastnost/
---
## Ама аз как ще стигна до училище? Аз какво съм им виновен?
Не си. Не си им виновен с нищо и нищо не си им направил. Никой не казва, че си им виновен за нищо, включително и те. Не се сърдят на гражданите.

## Ми тогава защо ние го отнасяме?
Идеята им със сигурност не е да спрат образователния процес на децата, нито пък да създадат поредно бреме за самотната майка с дете, което не може да остави на училище. Те упражняват правото си като работници да избират на кого и за какви пари си продават труда. (Моля, прочети докрай статията, дори това изречение да те вбесява. Ще стигна до там) Ако ни се преподаваше гражданско образование в училище, щяхме да знаем, че имаме такова право всички.

## Те не виждат ли, че накрая ние го търпим, а на тия отгоре не им пука?
Виждат. Ако имаше друг вариант, щяха да го предприемат, но няма.

Представи си, че работиш на някакво място, където не ти плащат достатъчно пари, тормозят те, изискват извънредна работа и нехуманно дълги смени, трябва да заместваш колегите в свободното си време, и т. н. Звучи ужасно и най-вероятно би напуснал. Приеми го така: те просто са **напуснали работа**. Буквално. Решили са, че възнаграждението не им е достатъчно за количеството тормоз и часовете работа и просто са решили да не работят повече за техния работодател. Проблемът е, че Столична Община допуска такова отношение толкова често, че сега **всички** са напуснали – и подчертавам – всички са взели **индивидуалния личен избор за тях си**, че не искат да работят там. И сега ЦГМ са изпаднали в работодателска криза, където не могат да намерят никого, който иска да работи за тях за техните пари.

## А плановете ми?
Никой водач не е длъжен да работи в ужасна за него среда, за да угажда на личните ти планове. Звучи грубо, но се замисли – как би се почувствал, ако хората имат очакването от теб да работиш в лоша среда дълги смени за ниски пари, за да правиш възможни техните лични планове. Това се нарича експлоатация.

## А 12<sup>-и</sup> клас?
Наистина тъжна е съдбата на випуска 2025, чието завършване ще бъде възпрепятствано поради работодателската криза на ЦГМ – поради факта, че условията за работа в ЦГМ са толкова лоши, че никой не иска да работи за тях. Пожелавам им да намерят начини в тази среда да успеят да си отпразнуват добре.

Но забележете – вината пада върху Столична Община, а не върху служителите на ЦГМ, които не могат да изтърпят повече нейната експлоатация.

## А ние сега какво?
Понеже статията е насочена към учащите, ще отговоря за тях:

И аз съм учащ и ходя на училище. Аз лично не използвам градски транспорт, но 5 години използвах, за да стигам до старото ми училище на 40 мин. от мен. Знам какво е да ти напишат закъснение или отсъствие заради нещо, което не си могъл да контролираш (напр. ти е закъснял автобуса или подобно). В такива моменти си безсилен и е лесно да се ядосаш на другите.

Но този път е различно. Всички знаят, че има стачки. И всички знаят какво е решението – корумпираните политици да спрат да си навират по джобовете да си купуват джипове, за да има повече пари в министерството и за ЦГМ за работниците. Този път можем да направим нещо.

Идеята на стачките, особено на работници, които служат на гражданите, е да осъзнаем те колко са ни важни и да ги подкрепим – те щом вършат толкова важна работа за нас, следва да искаме те да са щастливи и заплатени адекватно. Противният случай се нарича експлоатация – да вършат работа за нас, гражданите, докато те се мъчат.

Виждам като единствен вариант да се присъединим и ние в „протеста“. Не в буквалния смисъл да идем да се бутаме там, но например:

- Да не отидем на училище. Всичките. Никой в даскало. Да подкрепим водачите ни. Да се изразим против корупцията в тази държава. Нали утре въпросните 12-и клас ще почнат работа за ниски заплати – „и защо?“ – защото няма пари в държавата. То **има**, но повечето отиваха толкова години знаете къде и сега правителството са наследили държава, в която няма достатъчно пари за всичко.

Помните ли какво направиха сръбските студенти, когато искаха промяна? Всичките до един се вдигнаха на протест, защото им беше писнало.

Ние учащите не сме някакви си никакви. Не. Напротив – точно **ние** сме бъдещето на държавата. Кой друг да се вдигне? Бабичките и старците ли? (без обида към възрастните естествено – и те имат проблеми с ниски пенсии и др.).

Ние сме тия, които тепърва ще стават на 18, ще работим, гласуваме, ще имаме сила в обществото. Ние сме хората, които ще са си тук в следващите 60 – 70 години и искаме да живеем в наистина добра родина. Не да си ходим някъде другаде.

У нас е силата за промяна. Дори да угодят на градския, не се отплесвайте и не започвайте да си траете. Проблемът все още ще бъде тук, просто ще се изрази отново след няколко години когато други служители си търсят правата от ужасните им работни места – лекари, учители, дори ученици в средата им на образование, която също не е перфектна. Те имат същите права. Вече виждаме журналистите да правят същото.

А вие искате ли промяна?
