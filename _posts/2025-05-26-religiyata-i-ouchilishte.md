---
layout: page
title: Религията и училище
permalink: /religiyata-i-ouchilishte/
minuteRead: "7"
---
[МВР поръчаха 30 хил. икони](https://www.dw.com/bg/mvr-se-pazi-decata-s-ikoni-i-baloni-koj-porca-tozi-absurd/a-72667131) за борба с [катастрофите по пътищата](https://chernapista.com/). Тази глупост ми напомни за една друга глупост, която напоследък се говореше по новините и медиите. [Въпросът за предмета „религия“ в училище](https://www.dw.com/bg/poslusanie-i-religia-v-ucilise-nakde-trgva-blgaria/a-71843040) – дали той да става задължителен. Други са казали доста по темата, а и тя вече е отшумяла доста, тъй че ще обобщя проблемите си с предложението накратко, ще кажа за по-големия проблем и ще отделя една част от статията да поговоря малко за религията и духовността като цяло.
## Защо не ни трябват повече предмети
### Учебната програма не е безкрайна
Ок, правя две твърдения. Първо – няма как да се увеличат дължината на учебния ден или броя на учебните часове в учебната година – поне не и без огромна отрицателна реакция и второ – нов предмет ще изиска учебни часове да бъдат отделени за него. Следователно новият предмет ще трябва да измести част от съществуващите.

Това няма да е проблем тогава и само тогава, когато внимателно се преоценят предметите, които ще измести, и техните програми, учебници, учебен план, и др. се изменят по съответен начин.
*Например, ако учениците в гимназиален етап ще имат задължителен час по религия веднъж в седмицата – то вече ще имат не 2, а 1 час седмично например по философия. Съответно, ако по двата предмета се учи например за добродетели и религия, тогава от единия или другия учебен план ще трябва да се преосмислят нещата, за да не се губи учебно време. Също по история може да отпадне материал за религия, който материал ще се учи в новия предмет по същото време, и така нататък.*

Очевидно, всичко това ще е доста работа, която може да бъде по-адекватно отделена върху... не знам... Да се обърне повече внимание върху нечестно отношение между учители и ученици? Да се ремонтират стари, разпадащи се сгради, тоалетни, стаи? Да се подбират по-добре учители? Да се обърне повече внимание върху всякакви драми между учениците – сбивания, тормоз; върху системата на преподаване и учебните планове; върху психическото състояние на учениците и така? Като цяло си имаме – поне според мен – по-важни проблеми.
Но нали ще ги научим децата на ценности... Нали?
## Защо не ни трябва предмет „религия“
### Неучилищното място на вярата 
Един от главните аргументи бе, че в предмета ще се преподават добродетели, ценности, държание и така нататък. Това (се предполага) ще осигури по-яркото бъдеще на учениците в един свят, пълен с хора, спазващи добри морални стандарти. Звучи супер, нали? Да. Даже съм съгласен, че всичко това *може* да се случи. Проблем възниква при следното:

Огромен, ***огромен*** дял от проблемите в живота на един млад човек държи ситуацията вкъщи.

*Да предупредя, че предстои споменаване на тежки теми.*

Ако вкъщи се вика и крещи, се кара, се изневерява или бие, родител отсъства, се употребяват разни субстанции и др., то няма как да очакваме, че дете, излизащо от тази среда вкъщи, ще бъде добре. Няма как даже да очакваме, че то ще има някаква адекватна представа за това, как се държи един човек в обществото, как трябва хората да се държат с него и какво не бива да допуска и т.н. Дете, което никога не е получавало **грижа**, никога не се е прибирало в **безопасна среда** и никога не е имало пример за **стабилна** родителска връзка, няма да знае как да очаква и полага **грижа**, да създава **безопасна среда** и да се държи **стабилно** във връзките си с други хора.

Представи си, че сега това дете отива в училище, където учителите го смачкват отвсякъде заради успеха му, като че ли вкъщи не му се случва достатъчно. В училище също може и да го тормозят. Няма към кого да погледне за насока в живота.

Сега си представи как това дете намира среда, в която се чувства приет – една групичка приятели, които имат подобна среда вкъщи. Естествено, те няма как да оправят проблемите си по адекватен начин – нямали са пример **как**. Те ще си съперничат, ще правят животозастрашаващи избори заедно, и така. Тази групичка ще придобие сила. Едни хора, които не ги е страх от обикновените неща като закона или милостта. Едни хора, които ще вземат счупените си вярвания от къщи и ще ги налагат, където си искат. След това тези хора (или хората, на които са повлияли) ще имат деца... И цикълът продължава.

## Какво ни трябва?
Очевидно решението на проблема е просто да няма такива разбити домове и готово. Естествено не е толкова лесно да се докопаш до всяка къща. Затова следващият най-добър вариант е да съществува начин за бягство. Не буквално бягство, а перспективно.

Когато тия деца отидат на училище, трябва да има кой да им даде пример за грижа. Трябва да има от къде да разберат, че ситуацията вкъщи не е нормална, но и че няма нищо грешно в тях самите заради това. Трябва да има къде да си споделят мъките, вместо да ги държат в себе си и да се опитват да се справят сами деца с тях. Трябва и да има от къде да видят какво държание е редно да очакват от близките си – да не се поддават на манипулации и тормоз, да се държат в безопасност.

Ходим на училище, защото вкъщи родителите ни няма как да са биолози, историци, математици, филолози, физици, химици, философи, спортисти и така нататък. Затова ни трябва място, където съществуват експерти по тези предмети, за да ни научат те. Съответно не следва ли, че щом вкъщи не могат да ни се предоставят адекватните примери за един пълноценен живот, да съществуват експерти в училище, които да ни напътят?

Психолози съществуват в училище, но около ходенето при тях има сериозна стигма и подигравка на много места – поради емоционалната некомпетентност на подиграващите се, която отново идва от примерите вкъщи. Нужна е, както и работа на четири очи, така и масово разпространение на тези добри принципи и примери.

**Добре де, не може ли часът по религия да предостави точно въпросното?**

Абсолютно религията може да ни научи на много ценности – състрадание, смирение, прошка, милост, разбиране и др. Въпросното дете от разбит дом естествено, че може да намери упора в религията и вярата в Бог. Но дали чрез **предмет** религия в училище е най-добрият начин да се постигне това нещо? Не мисля.

Религията и духовността – първо – са личен път за всеки човек. Освен ако не искаме да се върнем във времето на „Моята молитва“, то трябва да ги пазим такива. Ако иституционализираме един определен мироглед и „вероглед“, то дефакто **се** връщаме в онова време.

Второ, според чл. 13 от [Конституцията](https://www.parliament.bg/bg/const):
> **Чл. 13.** (1) Вероизповеданията са свободни.  
> (2) Религиозните институции са отделени от държавата.
> \[...\]

Това може да се приеме да значи, че не може да има задължително несветско образование в България. Освен ако не искаме да си върнем килийното образование...
А допълнително:
> **Чл. 37.** (1) Свободата на съвестта, свободата на мисълта и изборът на вероизповедание и на религиозни или атеистични възгледи са ненакърними. Държавата съдейства за поддържане на търпимост и уважение между вярващите от различните вероизповедания, **както и между вярващи и невярващи.**

**Отделен е въпросът за различните религии –**  там е лесно решението: свободно избираме религията, за която да взимаме предмета...

*<btw>– Вмятам: /да игнорираме как това би значело да се разделя класът на отделни „групи“, където всеки час по религия – в този свят определено най-важния за личното развитие предмет – децата се разделят по въпросните си групи и после не могат са се свържат, да общуват и да обсъждат помежду си общото научено, защото са разделени. Представете си часа по юдаизъм или часа по ислям – една мизерна стая с няколко, или даже един единствен ученик. Тъжна ми е картинката да си я представя./</btw> –*

...**– по-нерешимият проблем е този за невярващите** – те ще бъдат принудени да учат по религия. Да напомня, че религията не е просто един предмет, където можем да кажем *„Да, естествено ще е тъпо, ама и без това вече учим неща, които не са ни интересни – на някои хора не им харесва физиката, ама я учат, нали?“* – не... Религията се докопва до най-дълбокото в живота и светогледа на един човек. Да иституционализираме това би било жестоко прекрачване на лични граници според мен.

**Можем да постигнем тази цел по по-ефективен, светски начин.**
Добрите ценности могат да се преподават (и вече се) в предмети като философия, литература, чрез житейски примери, казуси, дебати. В момента, в който завържеш тези ценности за свръхестествени разкази (спасение чрез Исус, раждането в грях, Ада, и т.н.), ти превръщаш вътрешно мотивираните критически размисли и морални избори в доверчиво и страховито послушане. Изключва се способността ти да **стигаш** до истини, защото на теб ти се **преподават.**

Спомнете си отново примера ми с детето – то не бива да се учи да **вярва** в нещо или Някого /с главно „Н“/ нам горе – поне не **само** – редно е да научи как да разпознава емоционална манипулация, да разпознава опасна и нередна за него среда и пътя към неговото *„спасение“*, но в **нашия – наземен –** свят най-първо. Религиозната вяра би била красива **добавка** към това, но нека ядем салатата със сол, а не сол с добавена малко салата. Нека решим истинските проблеми тук, междувременно градейки си сами духовния ни път, а не обратното.

Определено предлагам промяна в образователната ни система – това е ясно – но под формата на светски учебен предмет. Например истински час по гражданско образование, може би предмет, на име „Гражданско образование и етика“ (взимам вдъхновение от „български език и литература“, хах), където се очертават и преподават всичките тези неща, които изговорих, и повече. Час по етика или социология или просто нова програма на предмета „философия“, който да не се фокусира толкова тежко върху сухата теория, а върху житейските проблеми, който ще срещнем в живота – всеки един от нас.

Не съм против принципите. Не мисля, че ще познавате човек, който е по-(маниачески) обсебен с морални принципи от мен. Просто вярвам, че правилният път към преподаването им е този, който няма как да навреди на никого и наистина ще помогне на децата. А аз това искам.

## Още за религията – полезните истории, които ни държат
Статията стана твърде дълга, за да опиша и това, тъй че ще напиша отделна такава на тази тема.